---
title: "De 97 ontbrekende passages in het lectionarium"
date: 2025-08-24T22:08:39+02:00
categories: 
  - "blog"
tags:
  #- "theologie"
  #- "vrijheid"
  #- "politiek"
  - "liturgie"
  - "traditie"
  #- "biecht"
  #- "ethiek"
  #- "aanbidding"
  #- "sacramenten"
  #- "paus"
  #- "vlaanderen"
  #- "opvoeding"
  #- "verbeelding"
  #- "gebed"
  #- "boeken"
  #- "films"
  - "bijbel"
  #- "woke"
  #- "antwerpen"
  - "publicaties"
  #- "kerstmis"
  #- "pasen"
  - "kerkleer"
  #- "onderwijs"
  #- "islam"
  #- "leven"
  #- "synode"
coverImage: "missing.png"
---

Het valt nauwelijks op als je de mis bijwoont, zeker niet omdat niemand meer over een missaal beschikt waarin de perikopen staan vermeld die de lezingen uitmaken, maar regelmatig worden in de schriftlezingen verzen uit de oorspronkelijke bijbeltekst weggelaten. Het was [Matthew Hazell](https://x.com/M_P_Hazell) die me er op twitter attent op maakte. Hij postte enkele jaren geleden wekelijks de lezingenteksten en vergeleek die met de originele bijbeltekst.

De inleiding tot het lectionarium (maar wie heeft die ooit gelezen?) [vermeldt als reden](https://catholicbiblestudent.com/2007/11/bible-verse-omitted-from-lectionary.html): *The omission of verses in readings from Scripture has at times been the tradition of many liturgies, including the Roman liturgy. Admittedly such omissions may not be made lightly, for fear of distorting the meaning of the text or the intent and style of Scripture. Yet on pastoral grounds it was decided to continue the traditional practice in the present Order of Readings, but at the same time to ensure that the essential meaning of the text remained intact. One reason for the decision is that otherwise some texts would have been unduly long. It would also have been necessary to omit completely certain readings of high spiritual value for the faithful because those readings include some verse that is pastorally less useful or that involves truly difficult questions."*

Alsof reeds kritiek vanuit traditionele hoek anticiperend, wordt hier gesteld dat ook het oude missaal verzen wegliet, en dat die praktijk dus gewoon is voortgezet. Vervolgens wordt gesteld dat het 'pastorale overwegingen' zijn op basis waarvan beslist is bepaalde verzen te verwijderen, 'omdat ze moeilijke vragen opwerpen'. Wat blijkt in de praktijk, is dat het vooral verzen betreft met veroordelende of 'politiek incorrecte' inhoud. Mij bekruipt het gevoel dat er modernisten aan het werk zijn geweest bij de samenstelling van het lectionarium, die wel graag de gemeenplaats gebruiken dat 'in de Middeleeuwen (lees: voor het concilie) gelovigen de bijbel niet mochten lezen', maar uiteindelijk zelf hetzelfde praktiseren, door te bepalen welke stukken van de bijbel gelovigen wel of niet mogen horen.

Je kan dan zeggen: ja, maar iedereen kan vandaag wel gewoon de volledige bijbel ter hand nemen en daarin staat alles. OK, *fair enough*, dus laten we het voor de meer doortastende gelovige dan ook wat makkelijker maken na te gaan wat de schriftlezingen uit de mis nog meer te vertellen hadden! Nog maar weer eens een nieuwe website ineengebokst dus.

<https://missing.gelovenleren.net/>

Op deze site krijg je eerst een visueel overzicht van de bijbel (alleen de hoofdstukken van de boeken die ergens in de lezingen worden gebruikt). Elk vers is een vakje dat met kleurcodes aangeeft of het vers in de liturgie zit. Bovenaan het vakje voor de tridentijnse mis, onderaan voor het moderne lectionarium. Een groene markering geeft aan dat het vers wordt gelezen, bij een oranje markering is dat in een optionele lezing, bij een rode markering is het vers overgeslagen. Elk hoofdstuk heeft een link naar een pagina met de volledige tekst, waar je in meer detail kan zien welke passages op welke dagen worden gelezen.

Er zijn verschillende soorten 'weglatingen'

-   Je hebt verzen die in de oude missaal wel gelezen werden en in de overeenkomstige lezing in het lectionarium niet, of volledige lezingen die in het lectionarium helemaal verdwenen zijn.
-   Je hebt verzen die niet in het oude missaal voorkwamen, maar die je *logischerwijze* wel in het nieuwe lectionarium zou verwachten, maar overgeslagen worden in de systematische lezing die in de ruimere context van de verzen wel wordt gehanteerd.
-   Van de onbrekende verzen zijn er die elders in het lectionarium toch verschijnen, vaak op weekdagen, waardoor ze nauwelijks gehoord worden.
-   Een andere nieuwigheid van het lectionarium is de verkorte lezing: een stuk van de lezing wordt gemarkeerd als optioneel en daardoor zijn ook die verzen in veel kerken niet te horen.
-   Tenslotte introduceerde het nieuwe lectionarium ook de drie- en tweejarige cycli, die toelaten een groter aantal bijbelpassages op te nemen, maar waarin belangrijkere teksten misschien maar eens om de drie jaar gehoord worden.
-   Buiten de lezingen zitten er in de liturgie nog heel wat bijbelfragmenten, en er zijn naast de eucharistie nog andere rituelen waar een liturgie bij hoort, waarin ook uit de bijbel wordt gelezen; dat is een studie op zichzelf en hier niet *in scope*!

Onder al die 'weglatingen' is een grote grijze zone, waarbij je kan twijfelen of er pragmatische, oprecht pastorale of dan toch ideologische keuzes gemaakt werden. Wat mij vooral intrigeert is de *tabula rasa* vanwaaruit de liturgisten vertrokken. Als je een nieuw systeem van lezingen opzet met de bedoeling dat er *meer* bijbelpassages in de liturgie gehoord worden en als je daarvoor ook de ruimte creëert door een derde lezing in de mis toe te voegen en door een jaarcyclus om te schakelen naar een drie-jaarcyclus, dan zou ik verwachten dat het niet nodig is om bijbelfragmenten uit de liturgie te *verwijderen*. Met de nieuwe website is het redelijk eenvoudig die te inventariseren, waarbij ik uitkom op 97 bijbelpassages die *wel* in de tridentijnse mis zaten, maar *niet* verschijnen in het lectionarium. De lijst vind je hieronder.

Ik heb de website gemaakt vanuit een zekere vorm van verontwaardiging, die ik voelde als ik vernam dat de liturgiehervorming niet alleen 'meer bijbelteksten', maar soms ook 'minder bijbelteksten' heeft gebracht. Als je echter het totaalplaatje bekijkt, en daar is de website uiterst geschikt voor, ebt die verontwaardiging weg en maakt plaats voor nieuwsgierigheid. Misschien dat ik nu een artikelenreeks kan beginnen over de weggelaten bijbelteksten, want wat men verbergt, wekt altijd nieuwsgierigheid op, en dat is niet noodzakelijk slecht.

Artikels over dit thema op internet:

-   [Chapter 2: the New Mass - OnePeterFive](https://onepeterfive.com/chapter-2-the-new-mass/), met enkele voorbeelden, met name de weglating van de passage in de Korinthiërsbrief [over de waardige communie](https://missing.gelovenleren.net/1Cor-11.html).
-   [New Liturgical Movement: Theological Censorship in the 1969 Lectionary (Part 2): Guest Article by Dr. Agnieszka Fromme](https://www.newliturgicalmovement.org/2025/05/theological-censorship-in-1969_01292955993.html?m=1), met een tabel die een integraal overzicht geeft van de 'aanstootgevende' weglatingen
-   [New Liturgical Movement: The Omission that Haunts the Church — 1 Corinthians 11:27-29](https://www.newliturgicalmovement.org/2016/04/the-omission-that-haunts-church-1.html?m=1), opnieuw over de weglating van de passage over de waardige communie
-   [Catholic Mass Lectionary Omits Anti-Homosexualism Verses from Romans 1 - Taylor Marshall](https://taylormarshall.com/2015/10/catholic-mass-lectionary-omits-anti-homosexual-verses-from-romans-1.html), over enkele verzen die volgens de logica van het nieuwe lectionarium wel hadden moeten verschijnen, maar toch zijn weggelaten wegens de gevoelige thematiek
-   [RORATE CÆLI: Not Just More Scripture, But Different Scripture — Comparing the Old and New Lectionaries](https://rorate-caeli.blogspot.com/2019/01/not-just-more-scripture-but-different.html?m=1), over de verschillen in thematiek bij de keuze van teksten voor het nieuwe lectionarium
-   [Passages of John NOT in the Lectionary](https://www.catholic-resources.org/Lectionary/John-Gospel-Omissions.htm), over de verzen van het Johannesevangelie die niet in het lectionarium zijn geraakt en de verschillende redenen waarom
-   [List of New Testament verses not included in modern English translations - Wikipedia](https://en.m.wikipedia.org/wiki/List_of_New_Testament_verses_not_included_in_modern_English_translations), over verzen die niet in het lectionarium zitten, omdat ze ook uit nieuwe bijbelvertalingen worden weggelaten, omdat ze latere toevoegingen zijn

De passages uit het missaal van de tridentijnse mis, die niet in het lectionarium voorkomen:

1.  Gen 27:6-14 Rebekka beraamt het plan om Jakob Isaacs zegen te laten krijgen
2.  Gen 27:30-40 Het bedrog van Jakob komt uit
3.  Gen 37:6-11 De droom van Jozef
4.  Gen 37:14-16 Jozef zoekt zijn broers
5.  Ex 16:6-7 Belofte van Mozes en Aäron aan het volk **not in Hazell**
6.  Ex 20:18-24 Mozes trad nader tot de donkere wolk
7.  Ex 24:12-18 Mozes besteeg de berg en verbleef 40 dagen in de wolk
8.  Lev 19:19 Verbod op ongelijksoortige paren
9.  Lev 19:25 Vruchten van het vijfde jaar
10. Lev 23:17 Eerstelingenoffer van brood
11. Lev 23:21,26-31 Geboden voor de sabbat
12. Lev 23:39-43 Instelling van het loofhuttenfeest
13. Lev 26:3-12 Ik zal uw God, gij mijn volk zijn
14. Deut 26:1-3 Wat gij moet doen als ge in het land gekomen zijn dat u als erfdeel is gegeven
15. Deut 11:22-25 Zo gij deze geboden onderhoudt, zal elke plek die uw voetzool betreedt, u toebehoren
16. Deut 26:1-3 Eerstelingenoffer van de vruchten van het land dat ge in uw bezit neemt
17. Deut 26:11-15 De tienden voor de leviet, de vreemdeling, de wees en de weduwe
18. Deut 31:22-30 Mozes vertrouwt Jozua het lied toe
19. 2 Sam 3:16-28 Joab vermoordt Abner
20. 2 Kon 4:1-7 Eliseus vult het vat van de weduwe met olie
21. 2 Kon 4:25-31 Gechazi slaagt niet in de opwekking van de zoon van de Sunamitische
22. Est 13:8-11,15-17 Gebed van Mordekai
23. Jes 4:1 Zeven vrouwen zullen vechten om één man
24. Jes 7:15 Stremsel van melk en honing zal hij eten
25. Jes 19:20-22 Een teken in het land van Egypte
26. Jes 45:2-3 IJzeren grendels sla Ik stuk, verborgen schatten zal ik u geven
27. Jes 49:7 Koningen rijzen omhoog en vorsten werpen zich neer voor U
28. Jes 50:10 Laat hij op de naam van Jehweh vertrouwen
29. Jes 54:17 Geen wapen zal u treffen
30. Jes 63:1-7 Ik vertrapte de volkeren in mijn toorn
31. Jer 17:13-18 Die tegen mij zich verzetten, staan opgeschreven ten dode
32. Jer 18:21-23 Geef dus hun kinderen prijs aan de honger
33. Ez 1:10-14 Beschrijving van de vier wezens aan Gods troon
34. Ez 18:20 Alleen de zondaar zal sterven
35. Dan 3:44-51 De vier mannen in de vuuroven
36. Dan 9:15-19 Laat uw toorn van Jeruzalem wijken
37. Dan 14:27-42 Daniel in de leeuwenkuil
38. Joel 2:19 Niet langer geef ik u aan de hoon der heidenen prijs
39. Joel 2:23-24,26-27 Dan eet ge volop en nooit meer wordt mijn volk te schande
40. Mic 7:16 De heidenen zullen zich schamen
41. Zach 8:14-19 Ik heb thans besloten Jeruzalem te overstelpen met gunsten
42. Mt 12:43-45 Onreine geesten komen met zeven terug
43. Mt 15:3-9 Dit volk eert mij met de lippen
44. Mt 15:15-20 Wat bezoedelt de mens?
45. Mt 21:12-17 Reiniging van de Tempel
46. Mt 21:44 Wie valt op deze steen, zal worden verbrijzeld
47. Mt 22:41-46 Jezus tegen de Farizeeen: Wat dunkt u van den Christus
48. Mt 23:34-39 Wee Jeruzalem
49. Mt 24:15-35 Wederkomst van de Mensenzoon
50. Mt 26:1-13 Alabasten kruik
51. Lc 18:31-34 Voorzegging van zijn Lijden
52. Lc 22:1-13 Verraad van Judas en voorbereiding van het paasmaal
53. Joh 5:4 De engel in de badinrichting van Bezata
54. Joh 7:3-9 Mijn tijd is nog niet gekomen
55. Joh 7:11-24 Wie uit zichzelf spreekt, zoekt zijn eigen eer; maar wie de eer zoekt van Hem, die hem gezonden heeft, hij is waarachtig, en er is in hem geen bedrog.
56. Joh 7:31-36 Gij zult Mij zoeken maar niet vinden
57. Joh 8:46-50 Ik ben van geen duivel bezeten, doch breng eer aan de Vader
58. Joh 12:17-19 Een menigte verzamelt zich bij de intocht
59. Joh 12:34-36 Wie is de Mensenzoon?
60. Hand 2:15-21 Petrus over de Dag des Heren
61. Rom 12:3-4 Stel u niet hoger dan recht is
62. Rom 12:17-21 Vergeld geen kwaad met kwaad
63. Rom 15:10-13 Verheugt u, gij heidenen
64. 1 Kor 10:7-9 Tarten we ook de Heer niet
65. 1 Kor 10:13 Hij zal niet toelaten dat gij boven uw krachten bekoord wordt
66. 1 Kor 11:27-32 Onwaardige communie
67. 1 Kor 12:2 Blindelings gedreven naar afgoden
68. 1 Kor 15:51-53 Geheimnis over het einde der tijden
69. 2 Kor 11:19-20 Gij verdraagt dwazen en tirannen
70. 2 Kor 11:31-33 Paulus ontsnapt uit Damascus in een mand
71. Gal 3:16-21 De Belofte en de Wet
72. Gal 4:1-3 Slaven van de wereld
73. Gal 4:25 Zinnebeeldige betekenis van Sinaï en Agar
74. Gal 4:28-30 Kinderen van de Belofte
75. Gal 5:26 Begeert geen ijdele glorie
76. Gal 6:1-10 Laat ons wel doen
77. Eph 3:13 Verliest de moed niet door mijn wedervaardigheden terwille van u
78. Ef 4:25-28 Enkele morele vermaningen
79. Kol 3:23-24 Weest slaven van Christus
80. 1 Tess 5:14-15 Vergeld geen kwaad met kwaad
81. 2 Tess 2:4-8 Die zich verheft tegen God zal de Heer Jezus vernietigen
82. Tit 2:15 Vermaan en straf met volle gezag
83. Heb 1:7-12 Gij blijft dezelfde en uw jaren nemen geen einde
84. Heb 9:4-10 Onvolmaaktheid van het joodse offer
85. 1 Petrus 2:1,13-19 Weest onderdanig aan menselijk gezag; slaven, weest onderdanig aan uw meesters
86. 1 Petrus 3:8-13 Vergeld geen kwaad met kwaad
87. Openbaring 14:13 Zalig de doden, die in de Heer sterven
88. Wijsheid 5:1-5 Dan staat de Rechtvaardige tegenover hen
89. Sir 15:1-6 Wie de Wet nastreeft, zal haar vinden
90. Sir 24:5,7,9-11 Hij deed mij wonen in zijn geliefde stad en vestige in Jeruzalem mijn heerschappij
91. Sir 24:30-31 Mijn zijtak werd tot een stroom
92. Sir 36:2-3 Hef uw hand op tegen het vreemde volk
93. Sir 36:6-9 Buig de vijand, stoot de tegenstander terug
94. Sir 45:1-6 Mozes, zijn gedachtenis blijve in ere
95. Bar 3:16-31 Waar zijn de heersers der volken
96. Mak 1:23-27 Offergebed "Laat de heidenen erkennen dat Gij onze God zijt"
97. Mak 12:42-45 Collecte en offer voor de verrijzenis van de gesneuvelden

Nota: in deze lijst komen ongetwijfeld fouten voor. De brongegevens zitten in deze [Google Sheet](https://docs.google.com/spreadsheets/d/14qY_gIyWcW7-rjVg1Tk5EOW-b238L3ZzioayU7vNqgw/edit?usp=sharing). Sommige gegevens zijn dubieus. Zo vond ik voor de tridentijnse lezingen een belangrijke informatiebron op de website [catholic-resource.org](https://catholic-resources.org/Lectionary/Roman_Missal.htm), maar die corresponderen niet overal met de laatst in voege zijnde versie van het missaal, zoals dat door paus Benedictus XVI werd voorgeschreven ten gebruike in de 'buitengewone vorm'. Bijvoorbeeld de lezingen in de goede week, schijnen te zijn ingekort in vergelijking met de versie die ik hanteer.


