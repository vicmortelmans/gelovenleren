---
title: "De navolging van Christus in de sterke tijden"
date: "2016-10-22"
categories: 
  - "blog"
  - "navolging-van-christus"
tags: 
  - "gebed"
  - "onderwijs"
  - "projecten"
  - "publicaties"
coverImage: "navolgingeboek.jpg"
---

Via mijn blog probeer ik, naast het ventileren van mijn persoonlijke opinies, geloofsbronnen te ontsluiten op een originele manier en gebruik makende van de moderne middelen voor publicatie. Je vindt ondertussen al een hele reeks e-boeken, luisterboeken, boekjes om zelf af te drukken, prentenmissaaltjes, online liturgische kalenders, bijbeltoneeltjes, zelfs een kwartetspel, allemaal gebaseerd op materiaal dat her op het internet wel beschikbaar is, maar meestal niet in erg bruikbare vorm.

Een van de [eerste publicaties](/blog/de-navolging-van-christus-als-e-boek/) die tot stand kwamen, was de e-boekversie van De Navolging van Christus van Thomas a Kempis, een eeuwenoude klassieker in de contemplatieve literatuur, inspiratie van de [moderne devotie](https://www.lucepedia.nl/dossieritem/dossier/21937) en ---na de bijbel--- het [best verkochte boek](http://www.crisismagazine.com/2016/second-best-selling-book-time?utm_source=feedburner&utm_medium=feed&utm_campaign=Feed%3A+CrisisMagazine+%28Crisis+Magazine%29) in de hele wereld!

Dat materiaal is nu nogmaals onder handen genomen en zal verschijnen als een [artikelenreeks](/categories/navolging-van-christus/) op de blog, net zoals in 2014 [Innerlijk Leven](/blog/een-jaar-lang-innerlijk-leven-op-geloven-leren/) verscheen. De Navolging bevat 114 hoofdstukjes of lessen, die dag op dag zullen verschijnen tijdens de sterke tijden tussen 27 november 2016 en 14 juni 2017. Dit is het publicatieschema:

- **Advent 2016**, van 27 november tot 21 december verschijnen de 25 lessen van het eerste boek "Richtlijnen voor het innerlijk leven"
- **Kersttijd 2016-2017**, van 26 december (tweede Kerstdag) tot 6 januari (Driekoningen) verschijnen de 12 lessen van het tweede boek "Aansporingen tot innerlijk leven"
- **Veertigdagentijd 2017**, van 12 februari (zondag Septuagesima, begin van de 'voorvasten') tot 11 april (woensdag in de Goede Week) verschijnen de 59 lessen van het derde boek "De innerlijke vertroosting"
- **Paastijd 2017**, van 28 mei tot 14 juni (dat is een dubbele noveen voorafgaand aan Sacramentsdag) verschijnen de 18 lessen van het vierde en laatste boek "De heilige Eucharistie"

Na afloop van de publicatiereeks zal de Navolging van Christus ook verschijnen op [Alledaags Geloven](http://alledaags.gelovenleren.net/), zodat iedereen de draad op elk willekeurig moment terug kan oppikken.

De Navolging van Christus is reeds beschikbaar als [luisterboek](/portfolio/navolging-van-christus/) en als [e-boek](/portfolio/de-navolging-van-christus/).

