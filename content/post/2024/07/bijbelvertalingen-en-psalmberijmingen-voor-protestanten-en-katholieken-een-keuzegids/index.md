---
title: "Bijbelvertalingen en psalmberijmingen voor protestanten en katholieken, een keuzegids"
date: 2024-07-17T22:30:39+02:00
categories: 
  - "blog"
tags:
  #- "theologie"
  #- "vrijheid"
  #- "politiek"
  - "liturgie"
  #- "traditie"
  #- "biecht"
  #- "ethiek"
  #- "aanbidding"
  #- "sacramenten"
  #- "paus"
  #- "vlaanderen"
  #- "opvoeding"
  #- "verbeelding"
  - "gebed"
  #- "boeken"
  #- "films"
  - "bijbel"
  #- "woke"
  #- "antwerpen"
  #- "publicaties"
  #- "kerstmis"
  #- "pasen"
  #- "kerkleer"
  #- "onderwijs"
  #- "islam"
  #- "leven"
  #- "synode"
coverImage: "hieronymus.jpg"
---

Zoeken naar bijbelteksten op internet is geen sinecure. Er zijn meerdere vertalingen beschikbaar en het is niet onbelangrijk te weten uit welke vertaling je gaat opzoeken.

Protestanten dwepen nog steeds met de Statenvertaling die op minstens vier verschillende websites wordt aangeboden. in de laatste twintig jaar is er een kleine explosie van nieuwe bijbelvertalingen gekomen, die zowel voor protestanten als katholieken bruikbaar zouden zijn. Die zijn allemaal te vinden op de website [debijbel.nl](https://www.debijbel.nl/over) van het *Nederlands-Vlaams Bijbelgenootschap*, al dan niet publiek beschikbaar.

Protestants/oecumenisch:

-   <https://www.online-bijbel.nl/> Statenvertaling (1619)
-   <https://bijbel-statenvertaling.com> Statenvertaling (1619) met annotaties
-   <https://www.statenvertaling.net> Statenvertaling (1619) opgeluisterd met kunstwerken gerelateerd aan de tekst
-   <https://herzienestatenvertaling.nl> Herziene Statenvertaling (2010)
-   <https://www.debijbel.nl> Herziene Statenvertaling (2010), Bijbel in Gewone Taal (2014), Nieuwe Bijbelvertaling (2004) en NBV21 (2021) en meer vertaling na betalende registratie

Het aanbod vanuit katholieke hoek is schraal, maar niet minder interessant. De *Katholieke Bijbelstichting* geeft op de website [rkbijbel.nl](https://www.rkbijbel.nl/kbs/) de Willibrordvertaling uit, die je&#x2014;met een leuke katholiek toets&#x2014;kan lezen met de Latijnse neo-vulgaat ernaast. Kers op de taart is de Petrus-Canisiusvertaling, de eerste katholieke bijbelvertaling vanuit de grondteksten en gepubliceerd als spin-off van deze blog, die je kan downloaden in quasi elk denkbaar bestandformaat als werkinstrument om te doorzoeken en te citeren.

Katholiek:

-   <https://ebible.org/find/details.php?id=nld1939> Petrus-Canisiusvertaling (1939) te downloaden als html, epub, pdf, sword, txt, word doc, usfx, usfm, xetex,&#x2026; of via <https://gelovenleren.net/portfolio/petrus-canisiusbijbelvertaling/> als epub, pdf, html, word doc en odt of online op <https://bijbel.gelovenleren.net/>
-   <https://rkbijbel.nl/> Willibrordvertaling (1975) met de Latijnse neo-vulgaatvertaling ernaast; het lectionarium is gebaseerd op de uitgave uit 1978 van deze vertaling

Een buitenbeentje in de bijbelse teksten zijn de psalmen, omdat daarvan ook vertalingen op rijm gemaakt worden, vooral bij protestanten, die er in liedvorm hun liturgie mee vullen. Voor katholieken zijn de psalmen dan weer een belangrijk onderdeel van het getijdengebed en de liturie van de heilige Mis. Ook hier vind je tal van protestantse publicaties, maar dat maakt de katholieke bronnen niet minder interessant!

Protestants:

-   <https://www.liturgie.nu/psalmen> en <https://psalmboek.nl/psalmen.php> Berijming 1773
-   De Nieuwe Berijming (1967) wordt gebruikt in het [*Liedboek. Zingen en bidden in huis en kerk*](https://www.liedboek.nl/), maar de teksten zitten achter de betaalmuur
-   <https://www.denieuwepsalmberijming.nl/berijmingen> Nieuwe Psalmberijming (2020)

In de katholieke Kerk zijn er twee poëtische psalmvertalingen in omloop. Over de nogal woelige totstandkoming daarvan in de periode rond en na het Concilie, kan je lezen in het artikel [Davids harp en Ida's lier](https://dick.wursten.be/gerhardt_psalmen-evaluatie.htm) van Dick Wursten. De psalmvertaling van pater Ad Bronkhorst, O.P. uit 1969 wordt gebruikt in het Rooms-katholieke getijdengebed en het lectionarium *(toevoeging op 22 november 2025, zie [Addendum](#addendum))*. In de meeste kloosters wordt de vertaling van Ida Gerhardt en Marie van der Zeyde (de Dames) gebruikt, die ook gepubliceerd is als onderdeel van de Willibrordbijbel van de *Katholieke Bijbelstichting*.

-   <https://www.tiltenberg.org/getijdengebed/> werkt met de "officiële" vertaling van de psalmen van pater Ad Bronkhorst O.P., waarvan ik geen integrale publicatie terugvond. Je kan wel in het [psalmrooster](http://zustersclarissen3800.be/data/documents/Psalmroosters.pdf) opzoeken op welke dag en in welk officie in de vierwekelijkse cyclus een bepaalde psalm wordt gebeden, vervolgens in een [kalender zoals deze](https://universalis.com/calendar.htm) opzoeken op welke datum die dag eerstkomend zal vallen en dan op de website van Tiltenberg de tekst opzoeken op die datum.
-   <https://rkbijbel.nl/kbs/bijbel/willibrord1975/neovulgaat/psalmen> Willibrordbijbel (1975/1978) met psalmen van Ida Gerhardt en Marie van der Zeyde uit 1972, die volgens [dit artikel](https://nl.m.wikipedia.org/wiki/Psalm) gebruikt worden in het getijdengebed van Cisterciënzer- en Benedictijnerabdijen.
-   <https://www.debijbel.nl/> biedt de Willibrordbijbel (1995/2012) aan, maar achter een betaalmuur. Deze editie bevat een volledige nieuwe vertaling van de psalmen uit 1982, door prof. Nico Tromp, die niet poëtisch opgezet is, maar wel wetenschappelijk verantwoorder zou zijn.

De Nederlandse vertaling van de psalmen uit de Petrus-Canisiusvertaling kan je [hier lezen](https://bijbel.gelovenleren.net/ps.html) of [downloaden als epub-bestand](https://gelovenleren.net/portfolio/boek-der-psalmen/).

Dit overzicht is verre van volledig. Er zijn nog tal van alternatieve bijbelvertalingen en psalmberijmingen in omloop, vooral in het protestantse kerkdeel, in verschillende graden van (dichterlijke) vrijheid en al dan niet achter betaalmuren. Noemenswaardig zijn de psalmberijmingen van Huub Oosterhuis en Michel van der Plas die luidens het hierboven aangehaalde artikel van Wursten ook kanshebber waren in de Willibrordvertaling van 1975 te worden opgenomen. Er is de laatstse 60 jaar enorm veel tijd besteed aan het opstellen van nieuwe vertalingen van de Heilige Schrift, maar minstens evenveel tijd met het bekvechten tussen auteurs, uitgevers, kerkelijke instanties en mondige gelovigen over welke vertaling uiteindelijk in de dienst gebruikt zal worden&#x2026;

Hier nog een vergelijkend voorbeeld van de vertaling van Psalm 130, die wordt gebruikt in de dagsluiting van het getijdengebed:

Vertaling Ad Bronkhorst, uit de dagsluiting van het getijdengebed [link](https://www.tiltenberg.org/getijdengebed/#ytiynjdjmwewzdqzwmntkzgvmmtmzdyzndgyzywowezyzmwyw):

<p class="verse">
Uit de diepte roep ik, Heer,<br />
luister naar mijn stem.<br />
<br />
Wil aandachtig horen<br />
naar mijn smeekgebed.<br />
<br />
Als Gij zonden blijft gedenken,<br />
Heer, wie houdt dan stand?<br />
<br />
Maar bij U vind ik vergeving,<br />
daarom zoekt mijn hart naar U.<br />
<br />
Op de Heer stel ik mijn hoop,<br />
op zijn woord vertrouw ik.<br />
<br />
Gretig zie ik naar Hem uit,<br />
meer dan wachters naar de ochtend.<br />
<br />
Meer dan wachters naar de ochtend<br />
hunkert Israël naar Hem.<br />
<br />
Want de Heer is steeds barmhartig,<br />
zijn genade onbeperkt.<br />
<br />
Hij zal Israël verlossen<br />
van zijn ongerechtigheid.<br />
</p>

Vertaling Ida Gerhardt/Marie van der Zeyde, uit de Willibrordbijbel 1975/1978 [link](https://rkbijbel.nl/kbs/bijbel/willibrord1975/neovulgaat/psalmen/130):

<p class="verse">
Uit afgronden roep ik U, Heer;<br />
hoor mij, Heer, ik blijf vragen.<br />
<br />
O, mocht uw oor het verstaan<br />
hoe ik schrei om erbarmen.<br />
<br />
Onthield Gij de schulden,<br />
o God, wie hield stand in uw oordeel?<br />
<br />
Doch vergeving is er bij U,<br />
want zó wilt Ge gevreesd zijn.<br />
<br />
Ik wacht de Heer, ik wacht Hèm,<br />
ik hoop op zijn belofte:<br />
<br />
stil verbeid ik de Heer,<br />
meer dan wachters de morgen,<br />
zij die wachten de morgen.<br />
<br />
Dat Israël wachte de Heer;<br />
want bij de Heer is genade,<br />
kwijtschelding bij Hem menigvuldig.<br />
<br />
Hij is het die Israël kwijtscheldt<br />
al wat het aan schuld heeft.<br />
</p>

Vertaling Nico Tromp, uit de Willibrordbijbel 1995/2012 [link achter betaalmuur](https://www.debijbel.nl/bijbel/WV2012/PSA.130):

<p class="verse">
Uit het diepste diep roep ik U aan, HEER;<br />
ach, Heer, hoor wat ik zeg,<br />
luister toch naar mijn bidden en smeken.<br />
<br />
Als U, HEER, de zonden in gedachte houdt<br />
blijft niemand overeind, o Heer.<br />
<br />
Maar bij U, bij U is vergeving,<br />
daarom heeft men zo'n eerbied voor U.<br />
<br />
Ik kijk uit naar de HEER,<br />
met heel mijn hart kijk ik naar Hem uit;<br />
ik wacht in vertrouwen op zijn woord.<br />
<br />
Mijn hart kijkt uit naar de Heer,<br />
meer dan wachters uitkijken naar de ochtend,<br />
dan wachters naar de ochtend.<br />
<br />
Israël, wacht in vertrouwen op de HEER;<br />
bij Hem is liefde,<br />
bij Hem is verlossing in overvloed.<br />
<br />
Hij is het die Israël verlost<br />
van al zijn zonden.<br />
</p>

Lees [meer over de geschiedenis van het getijdengebed](https://gelovenleren.net/blog/getijdengebed-2/).

## Addendum

*toegevoegd op 22 november 2025*

Op december 2025 wordt in de Nederlandse kerkprovincie (dus niet in Vlaanderen) een [nieuw lectionarium](https://zwartepeper.blogspot.com/2025/11/het-nieuwe-lectionarium.html) in gebruik genomen. Dit bevat niet langer de psalmvertalingen van Bronkhorst, maar die van Nico Tromp, bewerkt om ze te zingen op traditionele psalmtonen. In Vlaanderen wordt ook gewerkt aan een nieuw lectionarium, echter gebaseerd op de Nieuwe Bijbelvertaling (NBV21) in tegenstelling tot het Nederlands lectionarium, waarin de lezingen nog steeds gebaseerd zijn op de Willibrordvertaling van 1975 (1978?), met kleine taalkundige aanpassingen. Mij blijft het vreemd (1) waarom leden van eenzelfde taalgebied en eenzelfde kerk twee verschillende lectionaria zouden nodig hebben en (2) waarom teksten van een lectionarium dat misschien 50 jaar oud is, maar die nog perfect verstaanbaar zijn en die gelovigen zich eigen hebben gemaakt, moeten vervangen worden. Let wel: ik bedoel "vertaanbaar" louter op niveau van taal, want of we de *inhoud* "verstaan" kunnen, is geen kwestie van taal, maar van geloof, en dat—meen ik—verandert niet, dus het is een illusie dat we degenen het op niveau van geloof 'moeilijk' hebben met een tekst van 50 jaar geleden, kunnen helpen met een andere vertaling, tenzij door het proberen wegnemen van wat verwondering zou kunnen wekken, maar dat maakt de geloofslaag juist *minder* toegankelijk. Het zal wel kort door de bocht zijn, maar ik vermoed dat de progressieve Vlaamse bisschoppen die illusie wel koesteren, terwijl de meer conservatieve Nederlandse bisschoppen liever zoveel mogelijk op de beproefde paden blijven, daarmee ook hun eigenheid bewarend tegenover de protestanten in hun land, die trouwens ook voor een groot deel vasthouden aan de nog veel oudere Statenvertaling.
