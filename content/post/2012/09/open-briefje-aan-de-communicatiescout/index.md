---
title: "Open briefje aan de communicatiescout"
date: "2012-09-27"
categories: 
  - "blog"
tags: 
  - "actueel"
---

To: communicatie@scoutsengidsenvlaanderen.be

Beste communicatiescout,

blijkbaar is er iets te doen in de media over de keuze van leden van de Belgische koninklijke familie om hun kinderen lid te maken van de Europascouts. Dat was me ontgaan, maar ik verzaak dan ook meestal aan het lezen van de _faits divers_, en zeker als het over de koninklijke familie gaat, laten die me doorgaans koud.

[](http://www.europascouts.be/) Europascouts

U is dit kennelijk niet ontgaan, en om een of andere duistere reden voelt u zich genoodzaakt een [persmededeling](http://www.scoutsengidsenvlaanderen.be/nieuws/2012/09/27/eureka-scouts) de wereld in te sturen om uw beweging, "Scouts en Gidsen Vlaanderen", heel duidelijk te onderscheiden van die Europascouts. Er blijkt immers een hoogst belangrijk verschil te zijn tussen beide verenigingen, waarover absoluut geen misverstanden mag bestaan: de Europascouts zijn immers katholiek... en dat zijn jullie dus uitgesproken _niet_... Het weze genoteerd, iets bondiger dan uw wollige uiteenzetting over een _aandachtspunt_ dat geen _doelstelling_ is en over de evolutie van _christelijke menswording_ naar _aandacht voor zingeving_. ik zal het voor mij een aandachtspunt maken om over uw briefje nog eens diepgaan te mediteren.

Ik zou nog half schertsend kunnen vragen of een soortgelijke mededeling gevolg zou zijn geweest van een koninklijk lidmaatschap van bv. de FOS, die toch ook 'scouts' genoemd worden, en kleiner zijn dan jullie. Of vinden jullie die vereniging niet verschillend genoeg? Een hypothetische vraag, maar ik durf het antwoord vermoeden. En als ik dan 1 en 1 optel, is mijn slotsom dat een belangrijk aspect van jullie _eigenheid_ (dus de kenmerken waarin je zich van andere jeugdbewegingen onderscheidt), is dat jullie _niet katholiek_ zijn. Dat kenmerk is immers belangrijk genoeg om persmededelinkjes over te plegen.

[](http://www.scoutsengidsenvlaanderen.be/) Scouts en Gidsen Vlaanderen

En ja, er is natuurlijk nog een verschil, zoals duidelijk blijkt uit de mededeling: jullie zijn de grootste. Nou, proficiat! Mijn kinderen zijn ook lid bij jullie, omdat ik het bijzonder apprecieer dat hun goep werk maakt van haar katholiek profiel, bijvoorbeeld door op regelmatige basis 's zondags de eucharistie te vieren in de eigen kapel. Ik dacht gekozen te hebben voor kwaliteit, niet voor kwantiteit. Kan u geloven dat ik verrast ben over uw drang om dat soort zinloze en aanmatigende persmededelingen te verspreiden?

Met vriendelijke groeten, NN Antwerpen

PS. ik kom waarschijnlijk nogal scherp over, maar met alle sympathie, hoor! 't Is alleen maar dat ik dacht dat we daar zo stilletjesaan voorbij waren, voorbij die puberale afkeer van alles wat van ver of nabij katholiek heet, zelfs bij de scouts.
