---
title: "Prentenmissaal krijgt \"tweede druk\""
date: "2020-09-26"
categories: 
  - "blog"
coverImage: "Zesentwintigste-zondag-door-het-jaar-2020-Lezingen-voor-de-Katholieke-Mis.png"
---

Op de website [missale.net](https://www.missale.net/) krijg je bij elke zon- en feestdag van de katholieke kerk één of meerdere prenten (in totaal zitten er al meer dan 1200 afbeeldingen in de [database](https://www.missale.net/inventory/nl)), gekoppeld aan een citaat uit één van de lezingen uit het lectionarium. Dit zowel voor de gewone vorm van de latijnse ritus (novus ordo) als voor de buitengewone vorm (tridentijns). En in drie talen: Nederlands, Engels en Frans.

Hetzelfde materiaal is ook in [boekvorm](https://www.missale.net/print/nl) te verkrijgen, niet als één editie, maar in 26 verschillende edities. Zo is er een boekje met alleen de lezingen uit de kersttijd voor de A-cyclus van de gewone vorm (52 blz.), maar ook een boek met alle lezingen van het ganse jaar, volgens beide vormen, inclusief de gewone gebeden van de mis (734 blz.), en alle mogelijke combinaties daartussenin. Waarom? Gewoon omdat het kan, vermits de publicaties gegenereerd worden door een script en gedrukt via print-on-demand.

Sinds vandaag is er een "tweede druk" van de boekjes online gezet, met als belangrijkste verbetering dat de liturgische kalender nu tot 2030 loopt. De kalender in de "eerste druk" ging maar tot 2019 en was dus al geruime tijd aan herziening toe. Daarnaast zijn ook de weekdagen van Advent en Vasten toegevoegd, net als op de website.

De boekjes kan je downloaden als PDF, ook in een formaat dat je op de printer kan gooien om zelf een boekje te plooien (handig voor de dunnere exemplaren) en je kan ze online bestellen. Echt storm loopt het niet, want sinds de lancering in 2014 zijn er welgeteld 16 exemplaren besteld bij de print-on-demand-leverancier. Rijk ging ik er zowiezo niet van worden, want je betaalt enkel druk- en verzendingskosten. 

Niet alle afbeeldingen zijn even sterk, maar als totaalconcept heeft de publicatie een belangrijke meerwaarde, aan te tonen hoe bijbellezingen tot de _verbeelding_ kunnen spreken. Als ouder kan je daarmee wel iets doen, om de kinderen in te leiden tot de lezingen van de komende zondag, heb ik ervaren. Je steekt er bovendien zelf ook vaak iets van op.

In mijn dromen maakt de katholieke Kerk ooit zelf werk van zo'n website, een echt online missaal (met bijhorende app), waarin de ganse mis, in alle talen van de wereld, is opgenomen, om gelovigen te versterken in hun deelname aan dat éne, grote gebed dat alle katholieken over de ganse wereld elke dag verenigt en waarmee nu soms zo slordig wordt omgesprongen.
