---
title: "Geloven Leren in een nieuw jasje"
date: 2021-08-14T17:17:07+02:00
categories: 
  - "blog"
coverImage: "blog.png"
---

De website *Geloven Leren* ziet er vanaf vandaag (Onze-Lieve-Vrouw-Tenhemelopneming, 2021) helemaal anders uit. De oude kleurrijke layout maakt plaats voor een sobere website.

De oude website draaide op Wordpress. Dit platform is gebaseerd op scripts die uitgevoerd worden op de webserver, telkens wanneer iemand de website bezoekt. Wordpress zelf draait heel stabiel en veilig, maar dat geldt niet voor de talloze *plug-ins* die voor een webmaster -Oh- zo bekoorlijk zijn. Kortom: mijn website werd gehackt en ik had geen zin om te gaan uitzoeken welke van de 20+ plugins die ik in de loop der tijd installeerde de boosdoener was.

De nieuwe website, die identiek dezelfde inhoud bevat, wordt aangemaakt met [Hugo](https://gohugo.io/). Geen nare scripts meer die de deur openzetten voor hackers, want op de server staan alleen statische html-files. Die genereer ik op mijn PC. Artikels worden beheerd als Markdownbestanden, dus gewone tekstbestanden met een minimalistische opmaaksyntax.

De *look-and-feel* van de nieuwe website herkent de trouwe bezoeker misschien van de website [Mechelse Catechismus](https://mechelse.gelovenleren.net/), die ook gebruik maakt van de "[Tufte CSS](https://github.com/edwardtufte/tufte-css)". Edward Tufte is een veelzijdig wetenschapper en pionier op gebied van datavisualisatie en dit is de layout waarin hij zijn cursusmateriaal opmaakte: eenvoudig en overzichtelijk. Ook heel geschikt voor het opmaken van wiskundige formules, maar die ga je op deze blog weinig aantreffen ;)

