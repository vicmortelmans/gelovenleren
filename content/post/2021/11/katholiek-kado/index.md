---
title: "Katholiek Kado"
date: 2021-11-18T20:04:43+01:00
categories: 
  - "blog"
coverImage: "katholiek-kado.png"
---

In dit bericht uit 2019 vermeldde ik *Catholic Juice*, een cadeaubox bedoeld om ontkerkelijkte mensen weer bij het geloof te brengen, een initiatief van een Amerikaanse scholier.

[Geloven Leren - Geschenkendoos voor kerkverlaters, en meer out-of-the-box](/blog/geschenkendoos-voor-kerkverlaters-en-meer-out-of-the-box/ "Geloven Leren - Geschenkendoos voor kerkverlaters, en meer out-of-the-box")

Net zie ik dat *Katholiek Nieuwsblad* een soortgelijk project in het Nederlands taalgebied aankondigt. [Katholiek Kado](https://katholiekkado.nl/kalender/ "Kalender - Katholiek Kado") is niet één cadeaubox, maar het zijn er meteen zes, die je verspreid over een jaar ontvangt, met Pasen, Pinksteren, Allerheiligen, Advent, Kerstmis en bij het begin van de Vasten.

Wat er precies in de dozen zit, blijft een verrassing. Dat de prijs met 240 euro iets hoger ligt dan die van het zelfgeknutselde Amerikaanse schoolprojectje, is dan weer geen verrassing. Eerder dan een kleine attentie, lijkt het meer iets dat je kan kopen voor jezelf als je een gezin hebt.  Toch wordt in het artikel op *KN* gesuggereerd dat het eerder de bedoeling is om het cadeau te doen aan iemand die (nog) niet (meer) met het geloof vertrouwd is. Je moet al wel erg missionair ingesteld zijn om daar 240 euro voor neer te tellen, vind ik. De website zelf zegt dan weer dat het ook voor scholen en parochies interessant is, dat geloof ik dan weer meer.

Ik ben geen trouwe lezer van *Katholiek Nieuwsblad*, maar de titels verschijnen in mijn RSS-feed en het was deze titel die me meteen aan het lezen zette: [Katholiek Kado: een kartonnen schatkamer vol traditie](https://www.kn.nl/jong/katholiek-kado-een-kartonnen-schatkamer-vol-traditie/ "Katholiek Kado: een kartonnen schatkamer vol traditie - Katholiek Nieuwsblad"). Hoe ze dat precies zien, traditie in een doos, daar ben ik eigenlijk wel benieuwd naar. 

Belangrijk zal toch zijn dat de schenker niet zozeer de doos, maar eerder zichzelf (cadeau) geeft aan de begunstigde, om samen iets van dat geloof te beleven, zoniet blijft het, wat er ook in zit, een verzameling zielloze attributen.
