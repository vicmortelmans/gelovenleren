---
title: "Digitaal aggiornamento"
date: "2013-07-05"
categories: 
  - "blog"
tags: 
  - "publicaties"
---

Frustratie op frustratie stapelt zich op als ik me op het web begeef en de ene stek na de andere webstek ontdek waaraan -wellicht- vrijwilligers uren en uren tijd en moeite spenderen, waarin ze machtige informatiebronnen opzetten, maar er niet in slagen die op een hedendaagse wijze uit te rollen.

Neem nu bijvoorbeeld deze vier websites:

- Kerken in Vlaanderen
- Misuren voor Belgie
- [Kapelletjes in Vlaanderen](http://www.kapelletjesinvlaanderen.be/index.html)
- [Mariakappelen](http://www.mariakapellen.nl/)

En neem er ook nog maar de 'officiele' broertjes bij:

- [Kerknet - uw parochie](http://kerknet.be/zoek_parochie.php?allbisdom=1)
- De verbeelding van Antwerpen (tijdelijk buiten dienst)

 Digitaal aggiornamento

Databanken vol praktische informatie om antwoorden te geven op vragen als "Waar is hier de dichtsbijzijnde kerk?", "Waar en wanneer kan ik op zaterdagavond nog naar de mis?", "Is er in de buurt ergens een rozenkrans-gebedsuur?", "Wat voor kapelletje is dat hier?", "Waar kan ik biechten?". Dat is informatie die men altijd en overal bij de hand zou moeten hebben! Niet alleen thuis, als je voor de mis in je eigen parochie verhinderd bent, maar bijvoorbeeld ook als je op uitstap bent, of als je naar een huwelijk moet en de kerk niet weet liggen. Al de antwoorden op die vragen zitten in die sites, maar...

Wie zit er tegenwoordig nog achter zijn computer om dat soort gegevens op te zoeken? En zal je ze vinden, als je niet al op voorhand verdomd goed weet waar je moet zoeken? Iedereen loopt ondertussen met zo'n slimme telefoon rond. Het is perfect mogelijk om al deze gegevens te bundelen in een gebruikersgerichte app die deze databank ontsluit op een intelligente en doelgerichte manier, geintegreerd met tools zoals Google Maps, sociale netwerken en dies meer.

Een tijdje geleden had ik al eens een testje gedaan met een site die de kerken in jouw omgeving toont en de eerstvolgende misvieringen, en het werkt! (misschien niet in jouw browser, en ook niet mobiel, maar het is maar een kwestie van te investeren in wat ontwikkeling _en_ onderhoud).

Ik las vandaag dat Kerk en Leven nu gedrukt wordt bij De Post. Allemaal leuk, maar waarom die focus op papier? Het mag er zijn, maar waarom kan ik al die praktische informatie uit het parochieblad niet online vinden? Alsof jonge (kandidaat-)gelovigen allemaal het parochieblad thuis hebben liggen en daarin gaan kijken wanneer er een mis is! Zo werkt het toch niet meer. Zo ontsluit je vandaag de dag geen informatie meer. Plak tegen iedere kerkdeur een affiche met een QR-code die je verwijst naar de informatiepagina over die kerk, die actuele contactgegevens, misuren, gebedsgroepen, randactiviteiten, etc. bevat, waar je je kan aanmelden om op de hoogte te blijven van wijzigingen, zodat je ook geen last meer hebt van verouderde informatie, die je zelfs meteen in je agenda kan synchroniseren... Zet daarna een actie op waarbij je iedereen oproept om op eens tijdens de mis een foto te nemen en die op die site te delen, zodat bezoekers een idee krijgen hoe het er binnenin aan toegaat. Mogelijkheden zijn eindeloos! En nee, het zal natuurlijk geen stormloop van jongeren teweegbrengen, maar geef ze tenminste de kans om via hun eigen media de weg naar de kerk te vinden!

Hetzelfde geldt voor tal van andere praktische kerkelijke informatiebronnen: missaal, getijdengebed, biechtspiegel, dat zou allemaal direct via kerkelijke apps toegankelijk moeten zijn. Ik probeer het op [credomobiel.net (nu: gelovenleren.net)](http://gelovenleren.net) zo'n beetje bij te houden, maar nieuwe bronnen komen maar met mondjesmaat binnen.

Neem nu deze webstek, die ik toevallig vandaag tegenkwam: [Getijdengebed](http://www.tiltenberg.org/getijdengebed/login.php). OK, er is een mobiele versie, maar je moet een wachtwoord kennen (getijdengebed/brevier), op mijn toestel (Android) is die niet bruikbaar (moet altijd manueel inzoomen), en als je de e-boekversie wil gebruiken is dat in een formaat waarvoor je een app moet installeren die je 20 euro kost (wat voor een app een buitenissige prijs is, en er zijn andere e-boekformaten waarvoor de apps gratis of zo goed als gratis zijn, en waarin je ook je andere e-boeken kan lezen). Met alle respect voor de maker(s) van zo'n site, die daar ongetwijfeld heel veel tijd en moeite in steken, en blijkbaar ook belemmerd worden door auteursrechten of iets dergelijks, maar jongens toch, waar liggen dan de prioriteiten van die auteursrechtenhouder, die medunkt toch de kerk zelf is? Als men in het [Vaticaan al terug winst kan maken](http://www.tijd.be/nieuws/politiek_economie_europa/Vaticaan_knoopt_weer_aan_met_winst.9077904-3465.art), dan kan dit er toch nog wel af, he? En dat de auteursrechten op de papieren versies van missaals of breviers nog zo'n vetpotten zouden zijn, kan ik me niet voorstellen...

Goed, we Â hebben weer even gelucht. Er zijn natuurlijk lichtpuntjes. Kleine of grote stukken praktische geloofsinformatie die al op een heel treffelijke manier ontsloten worden, en die mogen natuurlijk ook nog eens vermeld worden:

- [Start de stilte](http://www.startdestilte.be/) - of: hoe maak je de rozenkrans aanvaardbaar met een vleugje esoterie?
- [Gewijde ruimte](http://www.gewijderuimte.org/) - een (andere) jezuitische gebedssite
- [Evangelizo](http://dagelijksevangelie.org/main.php?module=smart&language=NL) - dagelijkse schriftlezing en heiligenkalender
- [Missale](http://www.missale.net/of/nl) - evangelie van de mis met een prent (even reclame dus voor een eigen project :-)

En natuurlijk mogen we de inmiddels vaste ster aan het firmament [Radio Maria](http://vicmortelmans.github.io/catholic-radio-stations-html5-phonegap) ook niet vergeten, radio is misschien geen hip medium, maar toch nog steeds heel effectief om aan geloofsverkondiging te doen, en je kan de zender desgewenst _streamen_ op je mobiel :).

 A brief catholic history of the internet
