---
title: "Time-Lapse Heilig Hart \"Ambient Mass\""
date: "2018-07-26"
categories: 
  - "blog"
tags: 
  - "liturgie"
  - "traditie"
coverImage: "5-Kom-en-Zie-Come-and-See-Ambient-Mass-YouTube.png"
---

Sinds een paar maanden hebben we een [webcam in onze kerk](/blog/de-heilige-mis-live-uitzenden-met-een-oude-gsm/). Die gebruiken we om live de heilige Mis te streamen via [YouTube](https://www.youtube.com/channel/UCHEqX9lP-1Ro2zHy0kIdWwA?view_as=subscriber). Buiten de uren van de mis doet de camera dienst als statische webcam en zet hij elke minuut een foto online.  

Met die beelden ben ik aan de slag gegaan om een [timelapse-video](https://www.youtube.com/watch?v=tQoZW0HBuPs) te maken. Elke foto wordt een _frame_ in de video, dus als je een _framerate_ hebt van 25 beelden per seconde, levert dat een 1500 maal versneld beeldverslag op van wat de camera gedurende enkele weken heeft geregistreerd. Een ganse dag duurt op de video een minuutje. Een eucharistieviering duurt slechts enkele seconden!  

https://www.youtube.com/watch?v=tQoZW0HBuPs

De ganse video beslaat 20 dagen en duurt ongeveer 20 minuten. Als je de moeite doet om de video uit te kijken, zie je de eucharistievieringen op zondag (en sinds kort ook op woensdag) en de wekelijkse aanbiddingen. Je zal een huwelijk en een uitvaart zien voorbijflitsen. Je ziet de vrijwilligers die elke week de kerk poetsen. Als er niks te doen is in de kerk, kan je genieten van het lichtspel van de zon en zelfs 's nachts is de kerk niet gans verlaten, Â want het flikkerende lichtje van de godslamp toont dat Hij er is (tenzij iemand vergat de kaars te vervangen, maar dat werd dan weer goed gemaakt door iemand anders die eens vergat de spots te doven die het tabernakel verlichten).  

Ik heb ook mijn best gedaan om het filmpje te voorzien van achtergrondmuziek. Je hoort daarin een potpourri van geluidsfragmenten, waarmee ik tracht de gewijde atmosfeer van kerk op te roepen in zijn tijdloosheid (en die ik als mijn eigen bijdrage tot het genre van de _ambient music_ mag beschouwen):

- Church Atmosphere Sound Generator van [mynoise.net](https://mynoise.net/NoiseMachines/churchAtmosphereSoundGenerator.php)
- Sanctus, Elevation, Benedictus, Improvisation en Pater Noster uit [Louis Vierne, Messe Solennelle, A recreation of a traditional Latin Mass at Saint-Sulpice](https://pipe-organ-recordings.com/product/vierne-mass-saint-sulpice-paris-daniel-roth/)
- Diverse geluidsfragmenten uit onze eigen eucharistie, opgedragen door onze priesters-kapucijnen uit Polen, India en Pakistan, met voorbeden in verschillende talen en opgeluisterd door onze twee voorzangers.
