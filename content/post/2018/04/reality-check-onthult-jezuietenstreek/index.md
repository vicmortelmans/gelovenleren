---
title: "Reality check onthult jezuietenstreek"
date: "2018-04-25"
categories: 
  - "blog"
tags: 
  - "gebed"
  - "liturgie"
  - "traditie"
coverImage: "Portaal-van-de-katholieke-kerk-in-Vlaanderen-Kerknet.png"
---

Heb je het artikel gelezen van Jos Moons sj op Kerknet ["Zelf liturgische gebeden schrijven? Het missaal goed bekeken"](https://www.kerknet.be/kerknet-redactie/blog/zelf-liturgische-gebeden-schrijven-het-missaal-goed-bekeken)? Ik wel, want reeds bij het lezen van de titel gingen mijn voelsprieten overeindstaan. \[UPDATE: het artikel is intussen verwijderd van Kerknet, maar het zat nog in [Google's cache](/wp-content/uploads/2018/05/Zelf-liturgische-gebeden-schrijven_-Het-missaal-goed-bekeken-_-Kerknet.pdf)\]

In de studentenparochie van Leuven, waar hij pastoor is, is het de gewoonte dat de priester het openings- en slotgebed van de mis niet uit het missaal neemt, maar zelf formuleert. Voor hem was dat nieuw, hij was dat in Nederland niet gewoon. Vervolgens argumenteert hij dat die gewoonte best zinvol kan zijn, maar formuleert hij ook enkele goede bezwaren om toch voorzichtig om te springen met eigen liturgische gebeden.

Ik heb het artikel twee keer moeten lezen om zeker te zijn dat ik het juist las. Het komt immers over alsof er bij de UP ongeziene liturgische vrijheid bestaat. Al wie her en der te lande soms een kerk bezoekt, zal beamen dat die insteek een korte _reality check_ niet doorstaat. Veel Vlaamse parochies [lappen het ganse missaal aan hun laars](/blog/misbegrepen/) en gaan veel verder in de vrije interpretatie dan alleen het openings- en slotgebed. Dat weet een slimme jezuiet toch ook?

Toen had ik het door: dit is een regelrechte jezuietenstreek! Artikels van liturgische scherpslijpers zullen niet snel de voorpagina van Kerknet halen. Je moet wel een jezuiet zijn om op het idee te komen je keiharde argumenten _tegen_ liturgische woordenkramerij zo te verpakken dat het overkomt alsof je net _voor_ liturgische vrijheid wil pleiten! Toch is de boodschap, voor de goede verstaander, duidelijk: **het ganse missaal is gestolde wijsheid en je moet als priester al heel sterk in je schoenen staan wil je dat verbeteren, zelfs al is het maar een openings- of slotgebed.** Knap gedaan, van Jos Moons sj!

* * *

P.S. Mijn voelsprieten vertellen me dat de lezer dezes nu vast meent dat ook mijn artikel aan een _reality check_ toe is, maar dat laat me koud, mijn gemoed is gesust ;)
